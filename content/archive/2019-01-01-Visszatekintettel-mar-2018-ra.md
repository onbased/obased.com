---
layout: blog
language: hu
seo:
  browserTitle: Test browser title
  description: Description
  keywords: üzlet ötletek
  title: Visszatekintettél már 2018-ra?
author: Stifán Orsolya
title: Visszatekintettél már 2018-ra?
date: 2019-01-01T15:22:04.566Z
thumbnail: /images/uploads/evertekeles.jpg
---
**Visszatekintettél már 2018-ra?**

Érdemes.

Nem kell mélyen belemenni, elég, ha megengedsz egy óra szünetet magadnak, hogy elgondolkozz céged elmúlt évi teljesítményén.

Hogy miért? Például azért, mert

* ha hibáztál, jó lenne, ha levonnád a megfelelő következtetéseket és nem lépnél kétszer ugyanabba a folyóba;
* ha kiderül számodra, hogy pénzt hagytál az asztalon, azért idén talán visszamehetsz;
* megmenthet a stagnálástól, ha a számok mögé nézel.

Például.

De lássuk csak, miket érdemes átnézned! Irány egy nyugis zug, kávéval, teával, zenével, vagy akármivel, amivel kényelmesen felfegyverkezve visszanézel az elmúlt évedre!

Minden bizonnyal rendelkezel stratégiával, mely tartalmazza, hogy mit is csinál a céged, és hova szeretne eljutni, milyen hosszú távú céljaid vannak. Ezeket lebontottad lépésekre, azaz kialakítottál egy tervet, hogy hogyan valósítod meg céljaidat. A tervedben megfogalmaztál célértékeket (vagy általánosabb célokat?). Most gondolkozz el egy pillanatra: **megvalósítottad a főbb lépéseidet 2018-ban?** Miket értél el? Ha valamit nem értél el, mi annak az oka? A hosszú távú céljaid megvalósulásához közelebb kerültél?

**Mi az, ami működött 2018-ban?** Listázd magadnak az év sikereit, főbb fénypontjait! Azonosítsd magadban, hogy hogyan érted el ezeket és próbáld meg idén más területeken is alkalmazni! Azon is érdemes elgondolkodni, hogy milyen kihívásokkal szembesültél, milyen akadályokat gördített eléd az élet, melyeket mégis legyűrtél. Hogy csináltad? Tudsz belőle tanulni?

Nézzük a másik oldalt: **mi az, ami tavaly nem működött (vagy lehetett volna jobb is)?** Derítsd ki ennek is az okát, hogy ne ismételd meg ezeket idén.

Fentiek alapján már meg is fogalmazhatod magadnak, hogy **mi volt az év legnagyobb tanulsága számodra.** És **a legnagyobb (nem tervezett) meglepetése**? Tudtad kezelni?

De legyünk kicsit konkrétabbak és **nézz rá a számaidra**! Ne félj, nem megyünk bele, de néhány alap dologra érdemes ránézni. Például:

* a tervezetthez képest hogyan alakultak a főbb számaid, mutatóid? Az elmúlt évekhez képest mit látsz?
* a bevétel, kiadás, profit hogy alakult az előző években és tavaly? És havi bontásban? (Azt is tedd mögé, az adott hónapban mi történt a piacodon.)

**Keresd fel könyvelődet is,** vele is beszéljétek át az évet, igencsak hasznos lehet!

* Az ő szakértő szeme kiszúrja azt, amit te nem biztos.
* Javaslatokat adhat a jövőre nézve (pl. adózási kérdésekben).
* Ha másnak is könyvel iparágadon belül, (vagy) van összehasonlítási alapja, esetleg elmondhatja, hol tudsz még javítani (pl. költségszerkezetedben), vagy miben vagy különösen jó.

Azt is átgondolhatod, **hogyan működött a „marketing gépezeted&quot;** , mennyire volt eredményes. Mekkora bevételtömeget termelt és mibe került. Hozott-e új, jó ügyfelet, illetve sikerült-e megtartani a régi jó ügyfeleket, eredményezett-e többlet-eladást, épített-e a márkád, stb. Ha ügyes vagy, végeztél piackutatást is, és mindenféle vevővisszajelzést összegyűjtöttél az év során. Mi derül ki ezekből?

Már csak azt kell kigondolnod, hogy **mi az, amit átviszel a következő évre**. Amit megpróbálsz idén, mert nem fért bele 2018-ban, vagy egyszerűen nem sikerült a megvalósítása. Ezeket ne feledd, amikor 2019-et tervezed!

És mielőtt nekiállsz a 2019-es tervnek, néhány dolgot még zárj le cégedben:

* Takaríts! – azaz archiválj. A számítógépeden és a mappáidban is.
* Fókuszálj! – azaz hagyd el azokat a dolgokat, melyek hátráltatnak, melyek elveszik az időt a szakmai munkád elől! Hagyd el az időrabló dolgokat: delegálj vagy gondolkozz munkakiszervezésben. Folyamataidban is azonosítsd a felesleges vagy időrabló elemeket (pl. ha a célcsoportod nem fordul meg egy adott social media felületen, ne ölj bele energiákat a tartalomgyártásba).
* És végül légy hálás! – első körben magadnak. Ünnepeld sikereidet, erőfeszítéseid eredményét! Másodsorban mindenkinek, aki hozzátett ahhoz, ahol most tartasz – köszönd meg nekik!

Most már tényleg nincs más hátra, mint hogy irány 2019! Néhány gondolattal majd abban is igyekezünk támogatni. De előtte vedd komolyan a fent leírtakat és tényleg ülj le átgondolni az elmúlt éved. Hamarosan letöltheted kis segédletünket, hogy segítsük a visszatekintést, kiértékelést. Addig is keress minket a Facebookon, az Instagramon és esetleg iratkozz fel céges ötlettárunkra is!

És hogy mi miben tudunk neked segíteni majd 2019 során? Hogy a piacod számára jobban látható legyél: hogy új ügyfeleid könnyebben megtaláljanak, a régieket könnyebben elérd. Bővebben lásd erről honlapunkat, de még úgyis mesélünk…

B.U.É.K.!

![Pinterest eflyr visszatekintés 2018](/images/uploads/2018.jpg "Pinterest eflyr visszatekintés 2018")
